---
title: 第五十八回　封功臣六王膺上赏　画军区四督镇雄边
categories:
  - 小说
tags:
  - 小说
date: 2016-08-12 09:32:33
---
　　话说中兴少主，祭天南郊，回转正殿，受君臣朝贺，将云长士元请封功臣表章，随诏书颁布下来。诏书云：<!-- more -->
　　联闻德懋懋官，功懋懋赏，翳古以来，奉为明训！溯汉业中衰，权奸窃位，神器之移，于兹十载。昭烈皇帝，膺天明命，崛然再兴，复我皇祚，宏我汉京，上跻周宣之隆，缵二祖之绪，奄宅东都，以定区宇。亦惟赖我熊罴之士，腹心之臣，以宣力于疆场，扬威于绝塞。爰及晚岁，天与人归，我将帅牧伯之力，亦已瘁矣！诗不云乎，王事靡监，不敢告劳，国家设爵，将彼是锡，所以迟迟，固将有待。天不氂遗。昭烈皇帝，奄弃君臣，藐予小子，寅受大命，夙夜兢惧，甚兢无以竟祖考之遗志，负臣民之厚望也！丞相统，大司马羽，汇叙诸勋，省郊敷典，论功行赏，昭示大公，薄海臣民，各自振奋，诸将帅牧伯，其慎思所以答先帝知遇之隆，而光国家酬庸之典！丞相御史大夫大鸿胪叙列诸官如次：假黄钺左将军都督雍梁并冀幽青徐兖八州诸军事雍州牧诸葛亮，翊佐先皇，为国元辅，盛年不禄，殒身戎幕，先帝明诏，追封琅琊王，今令司隶校尉瞻绍封；并推恩泽，封诸葛诞为江都侯，诸葛均为成阳侯，诸葛恪为庐江侯，召伯甘棠，徒伤蔽芾，一门列戟，永念元功！仍以忠武王配享太庙，世世勿替。骠骑将军大司马汉寿亭侯关羽，爰在壮年，追随先帝，风云困厄，忧患同经，交亲于手足，谊笃于肺腑，王师入益，江汉镜流，驻军南阳，河洛响应，先皇不豫，坐奠中枢，国家安危，胥公是赖，今封公为武安王，公子平为邵陵侯，公子索为蓝田候，公子兴为解梁侯。右将军都督幽冀并营四州诸事军冀州牧张飞，昔与先王，生同里閈，中更患难，屡建殊勋，国之懿亲，世之英俊，今封公为武定王，公子苞为涿侯，领幽并第一军区。伏波将军都督雍梁益三州河西五郡诸军事凉州牧马超，世笃忠贞，勤劳夙著，元帅遗命，嘱之再三，今令绍封武威王；弟岱封酒泉侯；领雍梁第二军区，给羽葆鼓吹，还镇武威。前将军都督荆扬二州东瓯闽越诸军事扬州牧赵云，遭际先皇，迭敷茂绩，滔滔江汉，砥柱中流，首入许昌，再平吴会，先皇眷念，每饭不忘，今封公为武成王，领荆扬第三军区；妻马云騄，别封敦煌公主，扬威将军，出入得用公主仪，仗鼓吹。后将军都督青兖二州诸军事青州牧黄忠，待从先皇，由荆州入蜀，雍豫青兖，为国驰驱，功在国家，勋铭钟鼎，今封公为武平王，子叙封临淄侯，领青兖第四军区，军师中郎将豫州牧徐庶，往定许都，复平吴会，今封临颖侯。丞相庞统，封偃师侯。定襄太守田畴，封榆次侯。荡冠将军督并州军事并州刺史魏延，先入长安，再定幽涿，封定襄侯。督交广诸军事广州牧蒋琬，零陵靖乱，削平九郡，封桂林侯；弟珪封苍梧侯，弟琪封巴陵侯。陈南封郁林侯，吴郁封郫侯。征虏将军督江北诸军事姜维，屡出奇谋，克襄大役，闽瓯荡定，功无与并，封冀城侯；母封成安县君，赐黄金百斤，御酒十斛。冠军将军督营州诸军事王平，并幽两役，均为功首，护辽定朔，边境用安，封襄平侯，兼护辽校尉营州刺史。破虏将军督淮南北诸军事李严，归命本朝，迭经血战，封淮阳侯。扬武将军益州牧法正，留守两川，比绩萧寇，封绵竹侯。大将军府记室参军幽州太守马谡，封巨鹿侯。廖化封英山侯。龙额将军阆中太守严颜，封梓潼侯；子寿封六安侯。越骑校尉奋威将军文鸯，封江陵侯；辽东太守公孙渊，封襄国侯；大司农马良，封临乡侯；太尉吴懿，封新乡侯；征西将军督冀州军事张翼，封渔阳侯；抚戎将军督登莱军事张嶷，封即墨侯；骁骑将军督夏口军事向宠，封彝陵侯；金城太守韩遂，封皋兰侯；天水太守马遵，封安定侯；周翼封典江侯；黄英封阳朔侯；周仓封汝南侯；张盛封宜城侯；黄武封汝阴侯；崔颀封息侯；庞丰封申侯；庞豫封叶侯；马忠封离石侯；杨洪封华阴侯；刘琰封召陵侯；李恢封广汉侯；廖立封黎城侯；高翔封太谷侯；杨仪封汉阴侯；黄权封白水侯。
　　凡列侯五十四位人，关内侯四十人，宗室侯者二十六人，恩泽侯者七人，制六王各食三万户。魏延姜维王平文鸯徐庶功最，食二万户。蒋琬马岱张翼李严，食万户。列侯皆食令五千户，宗室候恩泽三千户二千户不等。
　　诏书一出，内外臣民，无不欢跃称庆，在边地者，皆遣使入朝谢恩。士元云长，以孔明遗表，有划边地为四大军区之议，原议留王平驻山东。惟此次曹彰内犯，由王平护辽东兵袭击成功，移王平屯营州，较为适当。曹彰虽北度阴山，兵势犹强，翼德都督四州，自系要着。孙英逋窜海岛，荆扬交广闽越，当联成一气，方可有为，决计下诏，令蒋琬听子龙节度，以一事权。孟起世居西凉，羌氏悦服，拟今孟起还镇武威，留李严驻守淮北，姜维留江南，协助子龙。黄叙移驻历城，与张嶷傅佥，助汉升镇抚山东。刘封仍驻夏口。京畿戎政，由云长督同文鸯关兴，随时校阅，令马岱还淮北，令马超振旅还京，以便西还武威。
　　计划已定，奏知少主，一一如奏办理。从征军士，乞归者官给驿传，廪禄终身；伤废者地方官按月支给钱米；阵亡将士，按籍周恤家族，录用子孙。督府得自置官属，二千石以上，由中朝任命，军事得以便宜行之。蠲免涿郡租赋十年。令官求遗书，复旧制讽九千字为吏之法。二人同心辅政，百废具举。
　　太师郑玄，首议复明堂辟雍，诏大司徒秦宓，大宗伯刘巴，将作大匠糜竺，相度创建。又以徐元直老母，高年茂德，特诏封长安郡君，赐几杖绢帛各若干。又诏丞相御史大夫：桀犬吠尧，各为其主，吴魏诸臣，效忠所事，兵败身死，百折不挠，有司可录其后裔，以奖节义之风也；其吴破虏讨逆二将军坟墓，官为祭扫，以崇英烈。正是：
　　兴朝文采，自昭日月之光；四境严军，正肃风雷之气。欲知后事如何，且听下回分解。
　　异史氏曰：帝制推翻，典谟制诰之文，今后无从复读，书生呫哔，博修经世之学，此后恐亦无人能为；是更难见此等美术文章，供人涉猎。作者故写诏书，迭迭重重，一再不已，使人悦目赏心，饱聆绝调，渊渊金石，大奏古乐，追摹汉魏，想见当时；不图于小说文中，又一读之。铺叙官阶，具如其制；今日操觚之为小说者，恐无此史学功夫也。又复食采受邑，五等分封，仅少图画凌烟，无不维妙维肖，而后感君权无上，无惑古来英杰同入网罗，醉心功狗，不辞鼎镬为烹也。虽如异土拿翁，亦慕君制，又岂及见吾国之典章文物，有如是之眩人者哉。
　　疆土庞大，民庶孽繁，九州之次，未有如吾国首屈一指者矣。若大一统，相安为国，诚哉其难！君权临之，科举愚之，犹不百年而即乱，享国无能长久者。美之联邦，特亦相忍为国耳。御外靖内，军备是以最难，而军区尤其难定，既不获遽入大同之世，则仍未可以去兵，然必如何而合于国防？如何而制其驻境？以资保卫而奠人民，固犹为今日问题之一。作者划为四大军区，以资编配；幽并第一，雍梁第二，荆扬第三，青兖第四，此保中原，无虞不足。若云国境，仍有研究，是知作者全属游戏文章，实非有意指陈当世，若曰：吾所为者，本为小说而已。