---
title: 书后
categories:
  - 小说
tags:
  - 小说
date: 2016-08-12 09:32:50
---
　　世之尚争夺，擅征诛，怙权而窃位，宴然自恣，信任二三嬖佞，以乱天下，暴兵历岁，杀人盈野，民生凋敝，奸宄横行，道德沦胥，纪纲失坠，贤者忧之。吾乡周子大荒，执春秋之笔，寓褒贬于一字之中，著反三国志，都数十万言，当世战史，攘括其间；纂盗之魏曹，不与以正统，诈谲之东吴，终归于放逐，立千古不磨之论，使世之尚争夺，擅征诛，怙权窃位者，有戒于心，道德纪纲，得以维持于不坠，遏乱萌而奠民生，胥赖乎是。嗟夫！陈寿不容于帝魏，未有如周子者也。或曰，周子之寇魏而屈吴，列蜀汉于正统者，以有武乡侯汉寿亭侯也，贤者之益人国，有若是哉！吾愿读此已者，勿视为稗史也可。
　　长沙会际诚毅生氏识于都门旅舍